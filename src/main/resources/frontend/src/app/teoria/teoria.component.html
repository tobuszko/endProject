<div>
  <div uk-accordion>
  <section>
    <h1 class="uk-accordion-title uk-text-large uk-text-bold">
      Czym jest uczenie się
    </h1>
    <div class="uk-accordion-content">

            <p>
              Wielu z nas uczenie kojarzyć się może z przyswajaniem informacji, zdobywaniem nowej wiedzy. Szkoła i wysiłek  polegający na próbie zapamiętania różnych treści to naturalne uzupełnienie tego skojarzenia. Jednakże uczenie w psychologii definiuje się inaczej. Jest to względnie trwała zmiana zachowania wynikająca z uprzedniego, indywidualnego doświadczenia. Co to właściwie znaczy?
            </p>

            <h4>
              Zmiana zachowania
            </h4>
            <p>
              Na zachowanie, o którym tutaj mowa trzeba patrzeć bardzo szeroko, niewiele ma to wspólnego ze stwierdzeniem, że ktoś „zachowuje się inaczej”. Weźmy przykład uczenia się czegoś na pamięć, np. jakiegoś wiersza. Mamy tutaj do czynienia ze zmianą zachowania, ponieważ przedtem ktoś nie był w stanie odtworzyć tego wiersza z pamięci a teraz już potrafi. To co jest tutaj elementem kluczowym to faktyczne, obserwowalne aktywności jakie dana osoba może wykonać. Oczywiście dużo łatwiej jest patrzeć w ten sposób na jakieś umiejętności np. pływanie. Tutaj faktycznie widzimy jakieś zachowanie i efekty uczenia się, ale także w przypadku przyswajania jakichkolwiek nowych informacji o uczeniu się należy myśleć w kategoriach faktycznych, albo potencjalnych możliwości zachowania się danej osoby.
            </p>

            <h4>
              Zmiana względnie trwała
            </h4>
            <p>
              Jeśli mamy mieć do czynienia z uczeniem się to tylko wtedy gdy nowe zachowanie będzie utrzymywać się przez dłuższy czas. Jeśli ktoś na drugi dzień po nauce wiersza już go nie pamięta, to trudno powiedzieć, że nastąpiło uczenie się. To samo tyczy się każdej innej rzeczy, której można się nauczyć. Jak trwała ma być to zmiana? Trudno powiedzieć, jest to ten element, który jest względny, ale zakłada się, że zmiana w zachowaniu powinna być obserwowalna przez miesiące lub lata, choć wiele różnych czynników ma na to wpływ. Chodzi też tutaj o wyeliminowanie zachowań, które wynikają np. z przypadku, czy jakiś czynników zewnętrznych.
            </p>

            <h4>
              Zmiana wynikająca z indywidualnego doświadczenia
            </h4>
            <p>
              Uczenie się zachodzić może tylko na skutek tego z czym dana osoba się spotyka. Potencjalnie każde doświadczenie jest uczeniem się, ale faktycznie tylko część prowadzi do faktycznej zmiany. Wiele czynników ma tutaj znaczenie, przykładowo powtarzalność doświadczenia, częstotliwość, ale też aktywność poznawcza jednostki. Czynniki te są obiektem badań psychologów od ponad stu lat i w wyniku tysięcy badań udało się ustalić sporo zależności powiązanych z uczeniem się.
            </p>

    </div>
  </section>
  </div>

  <div uk-accordion>
      <section>
        <h1 class="uk-accordion-title uk-text-large uk-text-bold">
          Pamięć
        </h1>
            <div class="uk-accordion-content">
                <p>
                  Pamięć traktowana bywa jak magazyn, w którym, niby na pólkach, mieszczą się wyuczone treści. Uczenie się byłoby tutaj zapełnianiem tych półek pamięci nowymi informacjami. Takie ujęcie, nazwijmy je statyczne, jest jednak błędne. Pamięć w rzeczywistości jest dużo bardziej aktywnym procesem, choć oczywiście przechowywanie informacji jest jedną z głównych jej funkcji. Już na etapie uczenia się pamięć wpływa na efekty uczenia się. Z jednej strony już przyswojone informacje czy też umiejętności wchodzą w interakcję z treścią uczenia się, przyspieszając lub opóźniając wyuczenie się, z drugiej zaś różne charakterystyki samej pamięci oraz wpływ innych funkcji poznawczych, jak uwaga czy rozwiązywanie problemów a nawet czynniki emocjonalne mają duże znaczenie.
                </p>
                <p>
                  Przyswojona informacja czy umiejętność ulegać może ciągłemu przekształcaniu w zależności od doświadczeń jednostki lub też jej aktywności poznawczej np. częste przypominanie sobie czegoś utrwala zazwyczaj tą treść w pamięci, ale jeśli przypominaniu towarzyszą jakieś konfliktowe informacje albo emocje to może w efekcie dochodzić do zniekształcenia tej informacji. Jeśli uwzględnimy jeszcze fakt, że każda nowa treść w mniejszym lub większym stopniu wpływa na przyswojone wcześniej oraz zachodzenie procesu zapominania to widać wyraźnie, że nawet przechowywanie danych w pamięci nie ma statycznego  charakteru.
                </p>
                <p>
                  Również przypominanie sobie, wydobywanie czegoś z pamięci jest procesem, czymś aktywnym, co podlega różnym ograniczeniom i modyfikowane bywa różnymi czynnikami. Zależność od kontekstu, przeżywane aktualnie emocje, metoda przypominania sobie i wiele innych czynników wpływa na to jakie są efekty przypominania sobie.
                </p>

                <h4>
                  Rodzaje pamięci
                </h4>
                <p>
                  Choć jest to nieco sztuczne, ale jednak ze względu na różne, obserwowalne czynniki rozróżnia się różne rodzaje pamięci. Przykładowo ze względu na czas przechowywania pamięć dzieli się na sensoryczną, krótkotrwałą i długotrwałą. Pierwsza wiąże się z naszymi zmysłami i dotyczy chwilowego, maksymalnie do kilku sekund,  pobudzenia przez jakiś bodziec. Druga odpowiada za pamiętanie bieżących treści. Jest ona ograniczona zarówno czasowo i pojemnościowo. Przykładowo próba zapamiętania listy zakupów ujawnia ograniczenia pamięci krótkotrwałej. Zbyt długa list wymyka się możliwości zapamiętania wielu osób, a bez powtarzania raz na jakiś czas ciężko ją  potem sobie przypomnieć. Trzeci rodzaj pamięci jest teoretycznie nieograniczony pod względem pojemności i czasu przechowywania.
                </p>
                <p>
                  Pamięć bywa dzielona również na inny sposób. Jednym z kryteriów bywa rodzaj przechowywanych treści. Mówi się wtedy o pamięci semantycznej – dotyczącej faktów, teoretycznej wiedzy, pamięci epizodycznej – związanej z naszymi wspomnieniami oraz pamięci proceduralnej – odpowiedzialnej za nasze umiejętności. Istnieją jeszcze inne podziały pamięci i inne jej rodzaje się wymienia, a różnorodność ta świadczy o tym jak złożoną funkcją poznawczą jest pamięć.
                </p>
            </div>
      </section>
  </div>

  <div uk-accordion>
      <section>
        <h1 class="uk-accordion-title uk-text-large uk-text-bold">
          Uwaga
        </h1>
            <div class="uk-accordion-content">
                    <p>
                      Czemu uwaga znalazła się na stronie o pamięci i uczeniu się? Odpowiedź jest prosta, ponieważ jest to jeden z kluczowych elementów w uczeniu się. Uczenie się zachodzi poprzez indywidualne doświadczenie, ale żeby jakieś informacje lub umiejętności zostały przyswojone konieczne, w większości wypadków, jest skupienie uwagi. Od poziomu tego skupienia a także od wielu innych charakterystyk uwagi zależy jakość i szybkość uczenia się.
                    </p>

                    <h4>
                      Czym jest uwaga?
                    </h4>
                    <p>
                      Choć większości ludzi zdawać się może, że doskonale wiedzą czym jest uwaga, to w rzeczywistości odpowiedź na to pytanie jest bardzo trudna. Pomyślmy o ilości rzeczy które docierają do nas w ciągu każdej minuty naszego życia, o wszystkich dźwiękach, obrazach, zapachach, wrażeniach dotykowych, itd., a potem zastanówmy się ile z tego wszystkiego jesteśmy świadomi. Zazwyczaj bardzo niewielu rzeczy. Zdecydowana większość szczegółów rzeczywistości wokół nas umyka naszej świadomości, a mechanizm, który za to odpowiada to właśnie uwaga. Dzięki niej pewne aspekty tego co się dzieje wokół nas docierają do naszej świadomości  a cała reszta jest ignorowana. Przykładowo rozmawiając z kimś możemy skupiać się na tym co ktoś mówi pomijając zupełnie np. to jak ten ktoś jest ubrany, jak mówi, co się dzieje w naszym otoczeniu itd., potem może okazać się, że zupełnie nie potrafimy przypomnieć sobie np. koloru ubrania tej osoby. Tego typu przykłady można mnożyć, ale wspólne dla nich jest to, że na pewne aspekty rzeczywistości zwróciliśmy uwagę a na inne nie. Dzięki temu zwiększa się szansa, że je zapamiętamy lub nie.
                    </p>

                    <h4>
                      Charakterystyka uwagi
                    </h4>
                    <p>
                      Uwaga ma wiele cech, które mają znaczenie ze względu na zdolności pamięciowe. Przykładowo zdolność do utrzymywania uwagi na jednym obiekcie przez dłuższy czas, stopień koncentracji uwagi, szerokość uwagi, czyli ilość elementów, które w tym samym czasie dana osoba jest w stanie objąć uwagą. Tego typu cech istnieje więcej, wszystkie one mają znaczenie w procesie uczenia się, ale co najważniejsze podlegają ćwiczeniu do pewnego stopnia.
                    </p>
              </div>
      </section>
  </div>

  <div uk-accordion>
    <section>
      <h1 class="uk-accordion-title uk-text-large uk-text-bold">
        Metody
      </h1>
        <div class="uk-accordion-content">
            <p>
              Uwaga i pamięć to jedno, ale jeszcze ważniejsze dla procesu uczenia się jest sposób w jaki się uczymy. Dobrze zaplanowany i przeprowadzony proces uczenia się daje niesamowite rezultaty nawet gdy po drodze pojawiły się jakieś problemy z pamięcią lub uwagą. Niestety to jest jeden z tych aspektów uczenia się, który bywa najczęściej pomijany.
            </p>
            <h4>
              Rozłożenie w czasie
            </h4>
            <p>
              Uczenie się na dzień przed egzaminem to częsta strategia wśród studentów, ale jest to jedno z najgorszych podejść do procesu uczenia się. Jeśli oczekujemy jakichkolwiek trwałych efektów konieczne jest rozłożenie w czasie. Istotna jest tutaj ilość sesji uczenia się, rozkład powtórek, czas między nimi itd. Badania naukowe na ten temat dały nam całkiem sporo praktycznych wskazówek co do tego jak zaprojektować uczenie się pod tym kątem.
            </p>

            <h4>
              Aktywne – pasywne
            </h4>
            <p>
              Bierne przyswajanie treści przypomina uczenie się wiersza na pamięć, nie daje żadnej gwarancji, że będzie potrafiło zastosować się nową wiedzę lub umiejętności w praktyce, szczególnie nietypowych sytuacjach, co gorsza nie daje też gwarancji zrozumienia. Dlatego ważne jest by uczenie się było przede wszystkim nastawione na rozumienie. Konieczne jest tutaj zadawanie pytań, poszukiwanie luk, błędów, eksperymentowanie, poddawanie w wątpliwość.
            </p>

            <h4>
              Techniki
            </h4>
            <p>
              Uczenie wzbogacone ciekawymi, pobudzającymi emocje i wyobraźnię elementami przynosi zazwyczaj lepsze efekty aniżeli ich pozbawione. Nuda nie jest sprzymierzeńcem procesu uczenia się, więc elementy, które wzbudzają zainteresowanie, działają stymulująco na przyswajanie wiedzy są jak najbardziej wskazane. Jedynym ograniczeniem jest tutaj nasza pomysłowość, ale istotne jest by stosowane techniki nie przysłaniały procesu uczenia się, by nie stały się celem samym w sobie.
            </p>
        </div>
    </section>
  </div>

  <div uk-accordion>
    <section>
      <h1 class="uk-accordion-title uk-text-large uk-text-bold">
        Trening pamięci
      </h1>
        <div class="uk-accordion-content">
          <p>
            Pamięć i zdolność uczenia się podlega trenowaniu, daje się kształtować. Jeśli spotkaliście się z jakimkolwiek treningiem pamięci to na pewno usłyszeliście o mnemotechnikach. Są to proste metody zapamiętywania różnych treści wykorzystujące w głównej mierze wyobraźnię i skojarzenia. Stosunkowo skuteczne są przy zapamiętywaniu prostych, wyróżnionych treści, takich jak listy słówek z języka obcego, czy dat historycznych wydarzeń, ale to jest zaledwie jeden z elementów skutecznego uczenia się. Trening pamięci powinien uwzględniać również rozwój uwagi, koncentracji, umiejętność organizowania sobie pracy, radzenia sobie z zniechęceniem, brakiem motywacji itd. Nauka technik, mogących wspomagać proces uczenia się jest również istotna, ale zdecydowanie ważniejsze jest nauczenie samodzielnego i efektywnego kierowania  procesem uczenia się.
          </p>
        </div>
    </section>
  </div>
</div>
